1
Incipit Lamentátio Jeremíæ Prophetæ
Aleph. Quómodo sedet sola cívitas plena pópulo: facta est quasi vidua domina Géntium: princeps provinciárum facta est sub tributo.
Beth. Plorans plorávit in nocte, et lácrimæ ejus in maxillis ejus: non est qui consolétur eam ex ómnibus caris ejus: omnes amíci ejus sprevérunt eam, et facti sunt ei inimíci.
Ghimel. Migrávit Judas propter afflictiónem, et multitúdinem servitútis: habitávit inter Gentes, nec invénit requiem: omnes persecutores ejus apprehendérunt eam inter angustias.
Daleth. Viæ Sion lugent eo quod non sint qui veniant ad solemnitátem: omnes portæ ejus destructæ: sacerdótes ejus geméntes: vírgines ejus squalidæ, et ipsa oppressa amaritúdine.
He. Facti sunt hostes ejus in cápite, inimíci ejus locupletáti sunt: quia Dóminus locútus est super eam propter multitúdinem iniquitátum ejus: párvuli ejus ducti sunt in captivitátem, ante fáciem tribulantis.
Jerúsalem, Jerúsalem, convértere ad Dóminum Deum tuum.

2
Vau. 
Et egréssus est a fília Sion omnis decor eius: facti sunt príncipes eius velut aríetes non inveniéntes páscua: et abiérunt absque fortitúdine ante fáciem subsequéntis.
Zain. 
Recordáta est Ierúsalem diérum afflictiónis suæ, et prævaricatiónis ómnium desiderabílium suórum, quæ habúerat a diébus antíquis, cum caderet pópulus eius in manu hostíli, et non esset auxiliator: vidérunt eam hostes, et derisérunt sábbata eius.
Heth. 
Peccátum peccávit Ierúsalem, proptérea instábilis facta est: omnes, qui glorificábant eam, sprevérunt illam, quia vidérunt ignomíniam eius: ipsa autem gemens conversa est retrórsum.
Teth. 
Sordes eius in pédibus eius, nec recordáta est finis sui: depósita est veheménter, non habens consolatórem: vide, Dómine, afflictiónem meam, quóniam erectus est inimícus.
Ierúsalem, Ierúsalem, convértere ad Dóminum Deum tuum.

3
Iod. Manum suam misit hostis ad ómnia desiderabília eius: quia vidit gentes ingressas sanctuárium suum, de quibus præcéperas ne intrarent in ecclésiam tuam.
Caph. Omnis pópulus eius gemens, et quærens panem: dedérunt pretiósa quæque pro cibo ad refocillándam ánimam. Vide, Dómine, et consídera, quóniam facta sum vilis.
Lamed. O vos omnes, qui transítis per viam, atténdite, et vidéte, si est dolor sicut dolor meus: quóniam vindemiávit me, ut locútus est Dóminus in die iræ furoris sui.
Mem. De excélso misit ignem in óssibus meis, et erudívit me: expándit rete pédibus meis, convértit me retrórsum: pósuit me desolatam, tota die mærore confectam.
Nun. Vigilávit iugum iniquitátum meárum: in manu eius convolutæ sunt, et impósitæ collo meo: infirmáta est virtus mea: dedit me Dóminus in manu, de qua non pótero súrgere.
Ierúsalem, Ierúsalem, convértere ad Dóminum Deum tuum.

4
De Lamentatióne Ieremíæ Prophetæ
Heth. Cogitávit Dóminus díssipare murum fíliæ Sion: teténdit funículum suum, et non avértit manum suam a perditióne: luxitque ántemurale, et murus páriter dissipátus est.
Teth. Defíxæ sunt in terra portæ eius: pérdidit, et contrívit vectes eius: regem eius et príncipes eius in Géntibus: non est lex, et prophetæ eius non invenérunt visiónem a Dómino.
Iod. Sedérunt in terra, conticuérunt senes fíliæ Sion: conspersérunt cínere cápita sua, accincti sunt ciliciis, abiecérunt in terram cápita sua vírgines Ierúsalem.
Caph. Defecérunt præ lácrimis óculi mei, conturbáta sunt víscera mea: effusum est in terra iecur meum super contritióne fíliæ pópuli mei, cum deficeret párvulus et lactens in platéis oppidi.
Ierúsalem, Ierúsalem, convértere ad Dóminum Deum tuum.

5
Lamed. Mátribus suis dixérunt: Ubi est tríticum et vinum? cum defícerent quasi vulneráti in platéis civitátis: cum exhalárent ánimas suas in sinu matrum suárum.
Mem. Cui comparábo te? vel cui assimilábo te, fília Ierúsalem? cui exæquábo te, et consolabor te, virgo fília Sion? Magna est enim velut mare contrítio tua: quis medébitur tui ?
Nun. Prophetæ tui vidérunt tibi falsa et stulta, nec aperiébant iniquitátem tuam, ut te ad pœniténtiam provocarent: vidérunt autem tibi assumptiónes falsas, et eiectiónes.
Samech. Plausérunt super te mánibus omnes transeúntes per viam: sibilavérunt, et movérunt caput suum super filiam Ierúsalem: Hæccine est urbs, dicéntes, perfecti decóris, gáudium univérsæ terræ?
Ierúsalem, Ierúsalem, convértere ad Dóminum Deum tuum.

6
Aleph. Ego vir videns paupertátem meam in virga indignatiónis eius.
Aleph. Me minávit, et adduxit in ténebras, et non in lucem.
Aleph. Tantum in me vértit, et convértit manum suam tota die.
Beth. Vetustam fecit pellem meam, et carnem meam, contrívit ossa mea.
Beth. Ædificávit in gyro meo, et circúmdedit me felle et labóre.
Beth. In tenebrósis collocávit me, quasi mórtuos sempiternos.
Ghimel. Circumædificávit advérsum me, ut non egrédiar: aggravávit cómpedem meum.
Ghimel. Sed et, cum clamávero et rogávero, exclusit oratiónem meam.
Ghimel. Conclusit vias meas lapidibus quadris, sémitas meas subvértit.
Ierúsalem, Ierúsalem, convértere ad Dóminum Deum tuum.

7
De Lamentatióne Ieremíæ Prophetæ
Heth. Misericordiæ Dómini quia non sumus consúmpti: quia non defecérunt miseratiónes eius.
Heth. Novi dilúculo, multa est fides tua.
Heth. Pars mea Dóminus, dixit ánima mea: proptérea exspectábo eum.
Teth. Bonus est Dóminus sperántibus in eum, ánimæ quærénti illum.
Teth. Bonum est præstolári cum siléntio salutáre Dei.
Teth. Bonum est viro cum portáverit iugum ab adulescéntia sua.
Iod. Sedébit solitárius, et tacébit: quia levávit super se.
Iod. Ponet in púlvere os suum, si forte sit spes.
Iod. Dabit percutiénti se maxíllam, saturábitur oppróbriis.
Ierúsalem, Ierúsalem, convértere ad Dóminum Deum tuum.

8
Aleph. Quómodo obscurátum est aurum, mutátus est color óptimus, dispersi sunt lápides sanctuárii in cápite ómnium plateárum?
Beth. Fílii Sion íncliti, et amícti auro primo: quómodo reputáti sunt in vasa téstea, opus mánuum fíguli?
Ghimel. Sed et lámiæ nudavérunt mammam, lactavérunt cátulos suos: fília pópuli mei crudélis, quasi strúthio in desérto.
Daleth. Adhǽsit lingua lacténtis ad palátum eius in siti: párvuli petiérunt panem, et non erat qui frángeret eis.
He. Qui vescebántur voluptuóse, interiérunt in viis: qui nutriebántur in cróceis, amplexáti sunt stércora.
Vau. Et maior effécta est iníquitas fíliæ pópuli mei peccáto Sodomórum, quæ subvérsa est in moménto, et non cepérunt in ea manus.
Ierúsalem, Ierúsalem, convértere ad Dóminum Deum tuum.

9
Incipit Oratio Ieremíæ Prophétæ 
Recordáre, Dómine, quid accíderit nobis: intuére, et réspice oppróbrium nostrum. 
Heréditas nostra versa est ad aliénos: domus nostræ ad extráneos. 
Pupílli facti sumus absque patre, matres nostræ quasi víduæ. 
Aquam nostram pecúnia bíbimus: ligna nostra prétio comparávimus.
Cervícibus nostris minábamur, lassis non dabátur réquies. 
Ægýpto dédimus manum, et Assýriis, ut saturarémur pane.
Patres nostri peccavérunt, et non sunt: et nos iniquitátes eórum portávimus. 
Servi domináti sunt nostri: non fuit qui redímeret de manu eórum. 
In animábus nostris afferebámus panem nobis, a fácie gládii in desérto. 
Pellis nostra quasi clíbanus exústa est a fácie tempestátum famis. 
Mulíeres in Sion humiliavérunt, et vírgines in civitátibus Iuda.
Ierúsalem, Ierúsalem, convértere ad Dóminum Deum tuum.
