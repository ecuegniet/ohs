\nadpisleft{Lectio 6}

Quóniam vidi iniquitátem, et contradictiónem in civitáte. Attende glóriam crucis ipsíus. Jam in fronte regum crux illa fixa est, cui inimíci insultavérunt. Effectus probávit virtútem: domuit orbem non ferro, sed ligno. Lignum crucis contumeliis dignum visum est inimícis, et ante ipsum lignum stántes caput agitábant, et dicébant: Si Fílius Dei est, descendat de cruce. Extendebat ille manus suas ad pópulum non credéntem, et contradicéntem. Si enim justus est, qui ex fide vivit; iníquus est, qui non habet fidem. Quod ergo hic ait, iniquitátem: perfidiam intéllige. Videbat ergo Dóminus in civitáte iniquitátem et contradictiónem, et extendebat manus suas ad pópulum non credéntem et contradicéntem: et tamen et ipsos exspéctans dicebat: Pater, ignosce illis, quia nésciunt quid fáciunt.
\par