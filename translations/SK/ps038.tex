%\versseparator
Povedal som: „Budem dávať pozor na svoje správanie,
aby som nezhrešil jazykom.
\versseparator
K svojim ústam postavím stráž,
dokiaľ je hriešnik predo mnou.“
\versseparator
Ako nemý som zatíchol a zamĺkol, šťastia zbavený,
bolesť sa mi však znova ozvala.
\versseparator
Srdce sa mi rozpálilo v hrudi
a pri rozjímaní vzplanul vo mne oheň.
\versseparator
A môj jazyk preriekol:
„Daj mi poznať, Pane, môj koniec
\versseparator
i aký je ešte počet mojich dní;
nech si uvedomím, aký je krátky môj život.“
\versseparator
Hľa, na pár piadí si mi dní nameral
a dĺžka môjho žitia je ako nič pred tebou.
\versseparator
Veru, len zdaním je bytie človeka,
každý sa mihne ako vidina.
\versseparator
Naozaj len nadarmo sa pachtí a lopotí,
poklady zháňa, hoc nevie, kto ich zoberie.
\versseparator
A teraz, Pane, ešte čo mám čakať?
Ty si moja nádej.
\versseparator
Zo všetkých mojich neprávostí ma vysloboď
a nevystav ma hlupákovi na posmech.
\versseparator
Onemel som, neotvorím ústa,
lebo si to ty urobil.
Odním odo mňa svoje tresty,
\versseparator
bo hyniem pod úderom tvojej ruky.
Trestami za hriechy naprávaš človeka.
\versseparator
Ako moľ ničíš, čo má najcennejšie;
veru, každý človek je len márna vidina.
\versseparator
Pane, vyslyš moju modlitbu,
nakloň sluch k môjmu volaniu.
\versseparator
Nebuď mlčanlivý k mojim slzavým nárekom;
veď u teba som iba hosť,
len pútnik, ako všetci moji otcovia.
\versseparator
Odvráť odo mňa svoj prísny pohľad, aby som pookrial,
skôr, než odídem a než ma viac nebude.